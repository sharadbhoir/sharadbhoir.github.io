---
published: false
---
अंतःकरणात माणुसकीची वेल रसरसून फ़ुलू लागली म्हणजे प्रतिमेची सुंदर फुलं तिच्यावर आपोआप उमलू लागतात. आदिवासी वारली कलेत रूढी परंपरेतून धार्मिक चित्रकलेचा उदय झाला, जिच्या योगाने सर्वांना सुख-समाधान मिळावे हाच हेतू असतो. अगदी कर्मकांडाचे महत्त्वहि येथे चित्ररूपात दिसून येते. क्षणभर दुःख दारिद्र्याचा विसर पडण्यासाठी व जमातीच्या आचार-विचारांचा प्रसार करण्यासाठीच जणू चित्रनिर्मिती होते.

![](https://github.com/sharadbhoir/sharadbhoir.github.io/blob/master/images/IMG_1741.jpg?raw=true)

बुद्धी शक्तीद्वारा प्रतिकूल परिस्थितीला तोंड देण्यासाठीची आध्यात्म विद्या म्हणून वारली चित्रकलेकडे पाहावे लागेल. हिरव्या देवाच्या छत्रछायेत शेकडो वर्षांच्या प्रवासात, बाह्य जगापासून दूर राहिल्यानेच त्यांची वाटचाल निसर्ग-संस्कृती प्रधान राहिली. निर्मळ नम्रतेचा अनमोल ठेवा चित्र रूपात दिसून येतो आणि त्यामुळेच चित्ररेखाटनाला येथे जीवन घडवणे म्हणतात.
   
_हि परंपरेची उपजत चित्रकला नवीन अथवा सणासुदीला गेरू मिश्रित शेण-मातीने सारवलेल्या कुडा-मातीच्या भिंतीवर आकार घेते. तांदळाची पिठी भिजवून काडीच्या साह्याने चित्र रेखाटन सादर होते. येथे चूक व दुरुस्ती प्रकार आड येत नाही. लांबी, रुंदी, खोली अथवा उंची तसेच थ्रीडी वगैरे बंधनात ती अडकलेली दिसून येत नाही. काडीच्या साह्याने पिठी कमी-जास्त दाबाने, चित्रातील ठस-ठसीतपणा दाखवण्याची कला प्रवाहित जोरकसपणाने, संवेदनशील चित्रकृती निर्माण होते. सृजनशीलपणाचा ओत-पोत भरलेला क्षितिज समांतर चित्रांचे चलचित्र पाहताना मन भरून येते._
  
बहरलेला निसर्ग, पशु-पक्षांचे थवे, सण-वार, उत्सव, जत्रा, लग्नविधी, देव-देवता पूजन, शांतीविधी, शिकार, नदी-डोंगर-दऱ्या, ओढे, वृक्ष, लता-वेली, फुलं-फळं, गाव-पाडे, चंद्र-सूर्य चित्रात दिसून येतात. वृक्षपूजा, सर्पपूजा, वाघपूजा-घांगरीपुजा, जरी-मरी, चेड्या, एकशिऱ्या, पंचशिऱ्या आदि चित्र पाहतांना संपूर्ण वारली जीवनकला आविष्कारच डोळ्यासमोर उभा राहतो. हाताचे ठसे व लक्ष्मीची पावलेहि घरात दिसून येतात. शेती पीक पाण्याला येथे आवर्जून स्थान दिलेले दिसून येते. फालगुट देवीचा देवचौक या चित्राला अनन्य साधारण महत्त्व आहे.
    
_पाल्बो पिकासोच्या चित्र शैलीप्रमाणे अंतःकरणातून जे वाटलं, दिसलं, ज्ञात झालं, त्याचंच चित्रण पुढे उमटत गेलं. पूर्वजांचे अमूर्त अदृश्य रुपालाहि सादरीकरणात महत्त्वाचे स्थान दिले गेले. अशी हि उतुंग कला आज जागतिक क्रमवारीत आहे. रंग, ब्रश आदींचा वापर होत असतांना, शहरीकरणात बस, रेल्वे, मोटारगाड्यांनाही एक वेगळ्या रूपात चित्रकलेत स्थान मिळत आहे._
     
चित्र रेघाटनाला प्रथम सुवासिनीचा मान असतो नंतर ढवलारी पुढे कलाकार हे चित्र पूर्ण करतो. मात्र अचानक अतिथी आला तर निदान एक रेघ मारण्याचा मान दिला जातो हे विशेष! कारण चित्र काढण्यापेक्षा, जीवन घडवणारी हि वारली चित्रकला म्हणतात ते उगाच नाही. 
    


