---
published: true
---

आज सर्व जगाला कोरोनाची दहशद लॉकडाउन करून गेली आहे! बुद्धिमान मानवालाही हि सळो कि पळो होतांना ,लॉक-अनलॉक च्या फेऱ्यात तो स्तब्ध झाला आहे ,घरात खिळून बसला आहे.

_मला गेले पाच महिने घरात कैद व्हावे लागले आहे, ज्येष्ठांनी बाहेर पडू नये वैगेरे शब्दांमुळे!मनात एक विचार आला कि, निसर्ग चक्रावर प्रगतीच्या नावाने आपण प्रहार केल्यामुळे हा “कोरोना “ तर बाहेर आला नाहीना!_

माझ्या “वारली जीवनकला” या सन २००२ च्या प्रकाशित पुस्तकासाठी ठाणे जिल्हातील गाव पाड्यांच्या भ्रमंतीत माहिती गोळा करत असताना वारली समाजाचा संबंध आला. निसर्गावर प्रेम करणारा हा नम्र समाज पाहतांना मूळ निवासी असूनही खडतर जीवन जगत आला पण निसर्गाची हानी करण्यापेक्षा, निसर्गाला विविध रूपात त्याने देवतेचे स्थान दिले. धर्तीच आपली माता- पिता मानून निळा नभाच्या छत्राखाली हिरव्या देवाची (निसर्ग) साथ घेऊन स्वच्छंदी जीवनात त्यांनी आधुनिकतेला शिरकाव करू दिला नाही . निसर्गाशी तादात्म्य पावलेला हा समाज पाहतांना मन भरून आले. सूर्य, चंद्र, कणसरी, गायत्री, जरी-मरी, एकशिऱ्या, पंचशिऱ्या देव, ठगेसर-विजेश्वर, हिमाई आदींना महत्वाचे स्थान दिले. सुपारी अथवा दगडाला शेंदूर लावूनही सुपवा टोपलीत ठेऊन माघी बीजेला फुलांच्या माळा घालून फेर धरून नाचतात तेव्हाच कोवळी भाजी व नवा भात खाण्याची सुरुवात या निसर्ग पूजना नंतर होते.

_निसर्गावरच वारली समाजाचे रहाटगाडे अवलंबून आहे म्हणूनच श्रद्धा माणसाला आश्चर्यकारक प्रचिती देऊन जात असावी! पेरणी व कापणी पूर्वी, पूजा विधीला अपार असे महत्व देणारा वारली आदिवासी पाहून आनंदाश्रू दाटून आले. एव्हढेच काय चुकून वृक्ष तोडण्याची वेळ आली तर, प्रथम त्याची पूजा केली जाते. पूर्वी तर स्नानासाठी प्रथम गार पाणी घेऊन नंतर गरम पाणी टाकायचे याचे प्रयोजन म्हणजे खनिज पाणी हे पवित्र म्हणून गरम पाण्यावर टाकल्याने त्याचा अपमान होतो म्हणे! निसर्गामुळेच आपण आहोत हा संदेश वारली समाज देता झाला._

वारली कलेवर “नवीन पुस्तकासाठी” सामुग्री जमा करत असतांनाच आज कोरोना आल्याने थोडे लॉकडाउन उभे ठाकले आहे. तेव्हा हिपण एक संधी समजून नव्याने मी प्रयत्नात आहे. वारली हि सुधा, डावर, निहीर व मुरडे अशा चार टोळ्यांमधून तयार झालेली चाळीस कुळांची जमात मॅगेस्थिनीच्या वर्णनातील ठाणे जिल्हातील वारलाट प्रदेश तर राजवाडेंच्या मते वरुडचे वरुडाई, वरूलाई, वारूली ते आजचे वारली हे हिरव्या देवाचे भक्त! नम्रता हा शौर्याचा अलंकार शोभून दिसणारे आमचे वारली बांधव.

एकमेकांनी एकमेकांना आधार दिल्याने सर्वच यशस्वी होतात. दोन घास देवांना दोन घास भूता-खेतांना, दोन घास प्रेतात्म्यांना दिल्यानंतरच वारली स्वतः दोन घास पोटासाठी घेतात! निसर्गाबरोबरच त्यांचा हा प्रवास थक्क करून जातो…
