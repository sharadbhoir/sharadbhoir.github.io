---
published: false
---

धार्मिक परंपरा, कल्पना, शक्तीचे, संस्काररुपी कौशल्य म्हणजे वारली कलेचे आविष्करण होय! चित्रातली सहज सुंदर भाव कलाकार स्वच्छंदी मनाने स्वतंत्र पणे, अनुभव व निरीक्षण यातून जगासमोर मांडत असतो.

![श्रद्धेतून वारली चित्रकला](https://github.com/sharadbhoir/sharadbhoir.github.io/blob/master/images/IMG_1728.jpg?raw=true)

आज शेकडो वर्षांपासून वारलाट प्रदेशात ठाणे जिल्हा वंश परंपरेने पिढी दर पिढीने हा अनमोल ठेवा जिवंत ठेवला आहे. नवीन जगाच्या स्वप्नसृष्टीतील चित्रण येथे दिसून येत नाही, आणि आधुनिक कला प्रवाहाचा जरा हि मागमूस येथे पाहावयास मिळत नाही. जे अंत:करणातून दिसले वाटले, ज्ञात झाले तेच चित्ररूपाने साकार होत गेले जणू काही श्रद्धारूपी संस्कारच मातीच्या कुडा-भिंतीवर सादर होत राहिले व गूढवादातही श्रद्धा-चित्र गुरफटली नाहीत!

_देहापेक्षा अंत:करणाच्या सौन्दर्याला अधिक महत्त्व देत चित्रातून एक प्रसन्न स्नेहाचा लाभ मिळवून दिला जातो. दैनंदिन जीवनातील कष्टकरी-निसर्ग चक्रातील व्यवहार पाहतां खऱ्या अर्थाने वास्तववादी चलचित्रणच येथे उभे राहते. निळ्यानभाखाली, धरतरी मातेच्या सान्हिध्यात, हिरव्या देवाच्या साक्षीने वारली कला साधना होत राहते. संस्कृती व धर्मात डोकाऊन पाहतां आपणास असे दिसून येते कि शांती, समाधान, सुखी जीवनासाठी वारली चित्र निर्माण होतात._

मानवी जीवनात ढवळा-ढवळ करणारे मृतात्मे, आत्मे, भूतात्मे शिवाय देव-दानवही असतात हा समज त्यांच्या धर्म-संस्काराचा भाग म्हणून पहावा लागतो. याच भावनेतून त्यांना शांती मिळावी म्हणून हि चित्र संस्कृति उदयास आली. अर्थात रूढी-परंपरेतून कर्मकांडालाही थोडेफार महत्त्व प्राप्त झाले. निसर्गपूजा,भूतयोनी पूजा, वृक्ष पूजा, सण-वार-उत्सव, लग्नविधी, देव पूजा, एवढेच नव्हे तर पेरणी ते झोडणी ह्या शेती प्रकारातही, प्रथम पूजा केली जाते. साप,विंचू,वाघ आदी हिंस्त्र प्राण्यांचीही ’देव’ मानून पूजा करताना, त्यांनी जंगलात भटकंतीत त्रास देऊ नये हा उद्देयेश असावा! हे विषय चित्रात भोवतालच्या परिस्थितीवर नियंत्रण ठेवणावर होतो.

_देव-मानव यांच्यात शांती मिळवून देण्यासाठीच ’भगत’ म्हणजे पुरोहितांची सेवा देतो…ह्या श्रद्धेतूनही चित्र तयार केली जातात._

कथा, काव्य व नृत्यातूनही देवाला आळवणी करण्याची श्रद्धा आहे. यात नृत्याचा राजा ‘तारपा’ ला विशेष स्थान दिलेले आहे. आनंदोत्सवाची पर्वणी म्हणजेच तारपा नृत्य होय. सूक्ष्म निरीक्षणातून हे सहज स्फूर्त आकार प्रतीकांच्या रूपाने उमटतात. त्यात अकृत्रिमता अभिजात निर्मळ, कौशल्य, सौंदर्य व जीवंत जोरकसपणाने वारली चित्रकृती सर्वांसमोर येतात. श्रद्धेतून सर्वाना शांती मिळावी म्हणूनच अशी चित्र काल्पनिक देवतेला अर्पण केली जातात! श्रद्धा माणसाला आश्चर्यकारक प्रचिती देते. श्रद्धा डोळस असली म्हणजे इच्छाशक्ती प्रबळ होऊन आपणाला नैराश्य येत नाही, चला आता वारली चित्रकलेत रममाण होऊया!!!
