---
published: false
---
  ठाणे-पालघर जिल्ह्यातील वारली चित्रकाराच्या भेटी घेत असतांना गंजाडगाव-डहाणू येथे जिव्या मशे यांची भेट झाली. भारताचे नाव लौकिक जागतिक दर्जावर उंचावणारे प्रतिभाशाली वारली चित्रकार म्हणून त्यांचे नाव घेतले जाते. इंग्लन्ड, नॉर्वे, स्वीडन, जर्मनी व फ्रान्स  या देशांत त्यांची प्रात्यक्षिके झालेली असून अनेक संग्रहालयात त्यांची सुंदर चित्र पाहावयास मिळतात. ओकसा जपानच्या प्रसिद्ध पंचतारांकित हॉटेलात त्यांच्या भव्य चित्रकृतींना मानाचे स्थान आहे. 

![लेखक जीवा मशे सोबत ]({{site.baseurl}}/https://github.com/sharadbhoir/sharadbhoir.github.io/blob/master/images/Jiva%20mashe%20with%20Pappa.jpg?raw=true)

  पुणे येथील आदिवासी संग्रहालयात त्यांची चित्र पाहण्याचा योग आला. त्यांची चित्र म्हणजे संपूर्ण आदिवासी जीवन कलाच आहे. जीवा मशे यांचा राज्य शासनाने 'आदिवासी सेवक'पुरस्काराने सन्मान केलेला असून राष्ट्रीय पातळीवरही राष्ट्रपतींच्या हस्ते त्यांना 'ताम्रपट' बहाल केलेला आहे. देश-विदेशातले अनेक पुरस्कार व मेडल त्यांनी मला दाखवले ते पाहून डोळ्यात आनंदाश्रू आले.

  वारली चित्रकलाचा समृद्ध ठेवा जिव्या मशेंनी जगाला अर्पण केलेला असून नव्या प्रवाह बरोबरच ऑइल कलर व ऑइल पेंटचा वापरही ते खुबीने करतांना दिसले. मात्र ब्रशचा वापर न करता ते चित्र रेखाटन बांबूच्या टोकदार काडीनेच करत.

  मला त्यांचा चित्राचे फोटो घेत असतांना एक भव्य-दिव्य असे फ्रेस्को पद्धतीचे गालिचा प्रमाणे दिसणारे चित्र पाहून मी मोहून गेलो. या चित्रात संपूर्ण वारली आदिवासी जीवनाचे रहस्य दडलेले आहे. याच चित्राचा फोटो आपणासाठी सोबत देत आहे.

![जीवा मशे ह्यांचे चित्र]({{site.baseurl}}/https://github.com/sharadbhoir/sharadbhoir.github.io/blob/master/images/Jiva%20mashe%20painting.jpg?raw=true)

  या चित्रात गाव-पाड्यातील आलंकारिक आकाराचे वृक्ष,पानं-फुलं, पशु-पक्षातील -वाघ-मगर,कोल्हे-कुत्र,साप-विंचू-मोराचे स्वैर बागडणे तर दबा धरून लपून बसलेला वाघोबा लक्ष वेधून घेतो. घरकाम करणाऱ्या स्त्रियांची लगबग पाहता पाणी भरणे, मुसळाने सडणे हि चित्र आकर्षक वाटतात. कामकरी लाकूडतोड लाकूड कापणी  व मंडप उभारली करत आहेत तर,शेती मालाची ने आण करणाऱ्या बैलगाड्या व प्रवासी बैलगाडी आणि मधूनच जाणारा सायकल स्वाराचे चित्रण विविधता आणते.

  तसेच ताडी काढणारा पुरुष व फालगुट देवी पुजन तर उजवी कडील सिमेवरील देव जरी-मरी, वाघ्या, चेड्या, चंद्र-सूर्याचे पूजनाचे चित्रण आपल्याशी बोलू पाहते आहे...तेव्हा रसिकांनी संवाद साधावा.

  हेच चित्र माझ्या ‘वारली जीवनकला' या प्रकाशित पुस्तकाचे मुखपृष्ठ आहे. जिव्या मशे ची हि कलाकृती छायाचित्र रूपाने मजजवळ निरंतर राहील हीच त्यांना आदरांजली.
